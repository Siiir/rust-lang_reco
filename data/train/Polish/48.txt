Torfowiec magellański (Sphagnum magellanicum Brid.) – gatunek mchu z rodziny torfowcowatych. Występuje w Europie, Chinach, Indiach, Indonezji, Rosji (Syberia), Ameryce Północnej, Środkowej i Południowej oraz w Afryce. Dość pospolity na terenie Polski.


Morfologia
Mech o łodyżce dorastającej do 20 cm, niekiedy rozgałęzionej, zazwyczaj o czerwonym zabarwieniu. Posiada średniej wielkości główki, średnicy 10-15 mm, w różnych odcieniach czerwieni i fioletu. Liście łodyżkowe łopatkowate lub języczkowate, prawie płaskie, długości do 2 mm i szerokości 0,5-1 mm. Liście gałązkowe okrągławe do łódeczkowatych, tępe, długości do 2 mm i szerokości ok. 1 mm, z licznymi okrągłymi porami. Puszki tworzą się bardzo rzadko.


Ekologia i biologia
Występuje głównie na torfowiskach wysokich na szczytach kępek, których jest podstawowym składnikiem, niekiedy także na mokrych wrzosowiskach atlantyckich.
W klasyfikacji zbiorowisk roślinnych gatunek charakterystyczny dla rzędu Sphagnetalia magellanici.
Zarodnikowanie w warunkach Polski odbywa się w lipcu i sierpniu.


Zagrożenia i ochrona
Gatunek jest objęty w Polsce ochroną od 2001 roku. W latach 2001–2004 podlegał ochronie częściowej, w latach 2004–2014 ochronie ścisłej, a od 2014 roku ponownie objęty jest ochroną częściową, na podstawie Rozporządzenia Ministra Środowiska z dnia 9 października 2014 r. w sprawie ochrony gatunkowej roślin.


Przypisy


Bibliografia
Stanisław Kłosowski, Grzogorz Kłosowski: Rośliny wodne i bagienne. Warszawa: Multico Oficyna Wydawnicza, 2006. ISBN 978-83-7073-248-6.brak strony w książce
Hanna Wójciak: Porosty, mszaki, paprotniki. Wyd. 2. Warszawa: Multico Oficyna Wydawnicza, 2007. ISBN 978-83-7073-552-4.brak strony w książce