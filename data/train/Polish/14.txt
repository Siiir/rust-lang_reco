Carl Ludwig Blume (ur. 9 czerwca 1796 w Brunszwiku, zm. 3 lutego 1862 w Lejdzie) – niemiecki botanik działający w Holandii i Indonezji.
Standardową skróconą formą autora, używaną do wskazania przy cytowaniu nazw botanicznych, jest Blume.


Życiorys
Carl Ludwig Blume urodził się 9 czerwca 1796 roku w Brunszwiku w rodzinie kupca. Studiował na uniwersytecie w Lejdzie, przede wszystkim u Sebalda Justinusa Brugmansa (1763–1819). W 1818 roku z polecenia Brugmansa został wysłany do Batavii, gdzie przebywał do 1827 roku. Na cześć Brugmansa nazwał jeden z rodzajów rodziny bukietnicowatych występujący na Jawie – Brugmansia Zippelii. 
W Holenderskich Indiach Wschodnich pełnił m.in. funkcję dyrektora ogrodu botanicznego Kebun Raya Bogor.
Po powrocie otrzymał tytuł szlachecki i został kawalerem Orderu Lwa Niderlandzkiego. Następnie objął profesurę na uniwersytecie w Lejdzie. Został również dyrektorem Rijksherbarium.
Jego działalność botaniczna skupiła się na badaniu flory Indonezji. Jego prace ukazywały się drukiem dzięki wsparciu finansowemu rządu holenderskiego.       
Zmarł 3 lutego 1862 roku w Lejdzie.


Publikacje
Bijdragen tot de flora van Nederlandsch Indië, 1825–1827
Enumeratio plantarum Javae et insularum adjacentium, 1827–1828
Flora Javae nec non insularum adjacentium, 1828–1858 (razem z Johannem Baptistą Fischerem (1803–1832))
Rumphia, sive commentationes botanicae imprimis de plantis Indiae orientalis..., 1836–1849
Museum botanicum lugduno-batavum, 1849–1856


Członkostwa
1818 – wybrany na członka Niemieckiej Akademii Przyrodników Leopoldina (niem. Deutsche Akademie der Naturforscher Leopoldina)
1827 – wybrany na członka korespondencyjnego Królewskiej Holenderskiej Akademii Nauk i Sztuk (hol. Koninklijke Nederlandse Akademie van Wetenschappen, KNAW)


Przypisy